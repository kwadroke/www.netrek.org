Hoi Jeroen.

Hier is mijn verhaal. Als je het leest zul je zien dat ik slecht ben in het
verzinnen van titels en het beeindigen van een verhaal. En ik ben er zeker van
dat jij nog veel meer punten kunt opsommen, maarja ;-)
Ik hoop dat het genoeg/niet te veel is. Ik heb 4 korte kaderstukjes bijgevoegd
waarin ik wat dieper op een paar onderwerpen inga. De foto's kun je nog steeds
van http://freud.et.tudelft.nl/~ehb/dnawg/ plukken. Ik zal vanmiddag de laatste
paar ontbrekende er ook bij zetten.
Laat me maar horen wat je ervan vind/gaat schrappen ;-)

Greetx, Erik

======

OGG DAT BASE

'Iedereen klaarmaken voor een baseogg! 30 seconden!' roept Erik door de
computerzaal. Een paar stoelen verderop reageren Pieter, Charlie, Mike en Barry
reageren meteen. Ook op het beeldscherm geven Andreas uit Zweden en Tillman uit
Duitsland aan dat ze er klaar voor zijn. Iedereen stuurt zijn ruimteschip in een
goede aanvalspositie. 'Laat je niet afleiden door de verdedigers, ontwijk ze!'
wordt er gezegd. 15 seconden. Mike is al diep in vijandelijke gebied
doorgedrongen, Andreas heeft tijd verloren omdat hij een vijand onschadelijk
moest maken. De omsingeling van de vijandelijke base is bijna compleet. Van
alle kanten komen nu verdedigers aansnellen. 'Uh oh, volgens mij hebben ze het
door' grijnst Barry. Vijf seconden. De circel is gesloten. De vijandelijke
base begint al wat paniekerig om zich heen te schieten. Het is nu of nooit.
'OGG DAT BASE!' schalt door de computerzaal.

Zeven schepen cloacken en worden vrijwel onzichtbaar voor de tegenpartij. De
afstand tot de base wordt snel overbrugd. Een aanvaller komt in een kruisvuur
terecht en explodeert. De base blijft in het wilde weg schieten om nog meer
onzichtbare aanvallers te ontdekken voor ze bij hem zijn. Te laat. Zes schepen
worden achter elkaar zichtbaar vlak voor de base. Een wordt er gelijk
afgeschoten, maar de overigen komen erdoor en openen op hun beurt het vuur.
Boem! Een enorme explosie geeft het einde aan van het machtigste vijandelijke
schip. Overwinningskreten vliegen over het scherm en door de lucht maar dat is
van korte duur. De base mag dan weggevaagd zijn, de wedstrijd zelf is nog lang
niet gewonnen...

Deze strijd op leven en dood om de ultieme macht in de ruimte vind plaats op
het beeldscherm. Netrek is een actiespel dat via het internet gespeeld wordt,
zodat het niet uitmaakt waar de spelers zich bevinden. Vandaag wordt een
belangrijke wedstrijd gespeeld tussen het nederlandse team Dutch Extra
Aggressive Dudes en de uit Engeland afkomstige Chainsaw Hamsters. Imponerende
namen die de tegenstanders van angst moeten verlammen. Er staat veel op het
spel. Het winnende team zal in de finale van de europese Netrek kampioenschappen
komen en kans maken op de titel van dit speelseizoen.

Netrek is een teamspel en is gebaseerd op Star Trek. Twee teams van elk acht
spelers proberen elkaars planeten te veroveren. Elk team kiest een eigen ras,
Klingon, Romulon, Orion of natuurlijk de Federation. Aan het begin van de strijd
heeft ieder ras de beschikking over tien planeten die heel langzaam legers
kunnen produceren, legers die gebruikt moeten worden om vijandelijke planeten
te veroveren. De spelers vliegen elk in een ruimteschip waarbij keuze is
uit verschillende typen. De spelers moeten met elkaar samenwerken
willen ze hun doel bereiken: uitroeiing van dat inferieure ras dat de andere
kant van de melkweg in bezit heeft.

De zojuist met success uitgevoerde baseogg manouvre is het toppunt van teamwerk
binnen Netrek. Het is een zelfmoordaanval door het hele team om de starbase van
de tegenpartij uit te schakelen. Met minder schepen zal dit niet lukken (denk
maar aan de Death Star uit Star Wars). De starbase is het machtigste schip in
het spel, alleen een team heeft er maar een tegelijk in het spel en na diens
dood duurt het 25 minuten om een nieuwe te bouwen. Het woord 'ogg' staat voor de
Netrek variant van Kamikazeaanval. Omdat
een schip maar naar een kant tegelijk kan vuren zullen de acht aanvallers van
acht verschillende kanten moeten komen. Het opbouwen van de aanvalspositie is
al moeilijk want de verdedigers laten dat heus niet ongestoord toe. Bovendien
moet de timing van de aankomst bij de base perfect zijn. Als de aanvallers een
voor een arriveren kan de base ze ook een voor een op zijn gemak afschieten.

Afschieten? Zelfmoordaanval? Hoeveel levens heb je dan wel niet ter beschikking?
Het antwoord is oneindig. De clou is dat de spelers na hun dood weer met een
nieuw en volledig uitgerust schip bij hun thuiswereld verschijnen, alleen die
ligt diep in hun eigen territorium. Nu gaat eerst weer kostbare tijd verloren
met terugvliegen naar de oude positie. Tijd die de tegenstander onderhand in
zijn voordeel heeft gebruikt om bijvoorbeeld een planeet over te nemen. Hoe meer
planeten een team overneemt, hoe meer het front verschuift richting de
thuiswereld van de tegenstander, hoe sneller de tegenstander met verse schepen
terug is en hoe moeilijker het wordt om de totale overwinning te behalen.

Er zijn taktieken en strategieen nodig om zulke voordelen af te dwingen en om
uiteindelijk het spel te winnen. Een van de spelers van een team is aanvoerder
die het spel in goede banen leidt. Hij verdeelt de taken en coordineert de
gezamelijke acties. Hoe ervarener het team en de afzonderlijke spelers, hoe
sneller er gereageerd wordt op elkaar. Het verrassingselement is zeer belangrijk
in Netrek. Niet elke speler weet wat al zijn medespelers en de vijandelijke
spelers aan het uitvogelen zijn. Toch moet hij weten wat zijn aanvoerder voor
plannen heeft en moet hij zijn team op de hoogte houden van zijn eigen acties.
Daarvoor beschikt Netrek over een geavanceerd berichtensysteem dat veel
overeenkomsten vertoont met IRC (Internet Relay Chat). Op deze manier kan het
hele team samenwerken.

Iedere regelmatige internetter weet onderhand wel dat vrijwel iedereen gebruik
maakt van schuilnamen en aliassen. Zo ook in Netrek. Favoriete persoonlijkheden
en namen uit bekende science-fiction-series sieren de romp van veel schepen.
Luke Skywalker, Deanna Troi, Death Star, Babylon 5 en noem maar op. De namen
zijn aan een wachtwoord gekoppeld zodat niemand anders ze kan gebruiken. Maar
minstens zo leuk als de namen zijn de rangen die behaald kunnen worden. Alle
vluchtgegevens en prestaties van een speler worden ook bijgehouden. Als een
speler het goed doet wordt hij bevorderd. Iedere nieuwe speler begint met de
rang Ensign en kan vervolgens via Luitenant, Lt.Cmdr., Commander, Captain,
Flt.Capt., Commodore en Rear-Adm. opklimmen tot Admiral met alle status die
daarbij hoort! Juich niet te vroeg, want er is minimaal 40 uur spelen voor nodig
om dit te kunnen bereiken en tot nu toe is het nog maar twee nederlanders
gelukt...

Netrek bestaat al enkele jaren en is beschikbaar voor bijna elk op internet
aansluitbaar computersysteem. Vereist zijn een 1024x768 schermmodus, een
vaste muishand, stalen zenuwen, een flinke dosis humor en teamspirit. Op de
Dutch Netrek Startpage staan de instructies hoe je een client bemachtigt en
hoe je het spel start. Kom eens langs op Europa's drukst bezochte server
fisher.psy.vu.nl!

======

Kader: TCP en UDP

Netrek wordt via het internet gespeeld. Het is een losstaande applicatie en
wordt bijvoorbeeld niet via het WWW gespeeld. Dat zou veel te traag zijn voor
de snelle actie die plaats vindt. Er wordt gebruik gemaakt van een client-server
model. Ergens op een internethost draait het serverprogramma dat alle
spelgegevens bijhoudt. De speler start op zijn computer het clientprogramma dat
contact legt met de server. De speler stuurt zijn opdrachten naar de server en
krijgt het verwerkte resultaat terug. Dat gebeurt 5 tot 10 keer per seconde.
Het internet werkt met het verzenden van kleine informatiepakketjes en gebruikt
daarvoor twee protocollen, TCP en UDP. Bij het Transmission Control Protocol
wordt een pakketje verzonden en gewacht tot de bevestiging daarvan binnen is.
Komt die bevestiging niet dan wordt aangenomen dat het informatiepakketje
ergens onderweg verloren is gegaan en zal nogmaals verzonden worden. Net zolang
totdat de aankomst op de bestemming bevestigd is. En dan wordt het volgende
informatiepakketje dat alweer klaarstaat verzonden. Voor het actiespel Netrek
is dit wachten fataal. Er is een sneller alternatief nodig. User Datagram
Protocol is sneller. Dat pompt op goed gelukt de informatiebrokjes het netwerk
en en ziet wel of het er goed doorkomt. Er hoeft nu niet meer gewacht te worden
en de snelheidswinst is enorm. Het wordt aan het programma dat gebruik maakt van
UDP overgelaten om de door het wegvallen van pakketjes geintroduceerde fouten te
corrigeren. Bekende andere programma's als RealAudio en VDO-live maken ook
gebruik van UDP vanwege de snelheid.

======

Kader: Gatherings

Netrek kun je thuis in je eentje achter je computer spelen, maar niets is
natuurlijk leuker om dat met een heel stel in een zaal te doen. Naast veel
modemers spelen ook een heleboel mensen Netrek via de internetaansluiting op hun
werk of universiteit. En op universiteiten is vaak snel een zaaltje
gereserveerd. Regelmatig worden dan ook bijeenkomsten, gatherings, georganiseerd
op nationaal, maar ook internationaal niveau. Op 23 december werd de laatste
nederlandse gathering in Amsterdam op de Vrije Universiteit gehouden. Zelfs uit
Duitsland waren spelers overgekomen. Een gathering bied een prima gelegenheid
om nou eens in het echt te zien welke personen er achter namen als Gutterman,
surf-ace en SuperNova schuilgaan en om de banden te versterken. En met een 
sterk groeiend aantal spelers in Europa worden de gatherings steeds frequenter
en gezelliger.

======

Kader: De toekomst van on-line spellen

Op het moment is de rage binnen computerland om elk spel 'networked' te maken en
dan het liefst met internet ondersteuning. Daarbij gaan veel softwarehuizen
voorbij aan het feit dat deze spellen niet expliciet voor de on-line ervaring
zijn geschreven, maar voorzien van een uitbreiding zodat het ook met meerdere
spelers gespeeld kan worden. Het fenomeen 'teamspellen' is nog volledig
onontdekt in de massaspellenbranche. Hierbij wordt niet de primitieve vormen van
'samenwerking' die spellen als Quake en Command en Conquer bieden bedoelt, maar
echte samenwerking zoals bij een professionele teamsport als voetbal, hockey
enzovoort. Het spelconcept moet samenwerking afdwingen wil dit werken.
Toch moet deze afdwinging vrijblijvend zijn, net als in voetbal. In de toekomst
zullen spellen dan ook richting electronische sporten evolueren. Niet alleen
het multi-player concept zal deze sporten populair maken, maar juist de
toegevoegde waarde van samenwerking op tactisch en strategisch niveau.
In Amerika bestaan al speelhallen waar tientallen flight-simulators naast
elkaar staan en waarin teams tegen elkaar luchtgevechten kunnen houden. Het
duurt nog wel even voordat dat in Nederland doorbreekt. Tot die is er een
zeker zo boeiend alternatief dat iedereen kan spelen; Netrek.

======

Kader: URL's

Dutch Netrek Startpage:
http://pmwww.cs.vu.nl/service/Netrek/nlnetrek/

Netrek bij Planet Internet:
http://www.pi.net/game/internet/netrek/netrek.html

Netrek Homepage:
http://www.farnorth.com/netrek.html

European Netrek League:
http://pmwww.cs.vu.nl/service/Netrek/enl/

Dutch Extra Aggressive Dudes:
http://pmwww.cs.vu.nl/service/Netrek/dead/

======


